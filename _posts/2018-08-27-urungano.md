---
permalink : /urungano-by-rugamba-cyprien/
layout: post
title: "Urungano by Rugamba Cyprien"
categories: Rugamba Cyprien
---
Ngo nkubwira agakuru nkuye iwacu\
Usibe none, usibe uw’ejo\
Ngo ejobundi hazaza urungano\
Harimo abo tuzi neza twareranywe\
Barimo benshi dukumbuye\
Twibuka ibyiza dusangiye\
Nta gisumba umuto\
Mwareranywe mu ngobyi

Ni umugambi twubaha, ni umurage twimitse\
Rungano jya mbere, rungano sugira\
Rungano nkwibuke, nkwizihize nkogeza\
Nkuvuge, nkuririmbe n’ejo

Inzira z’urungano ni nyinshi cyane\
Nk’amashuli, itorero urimo\
Aho ukorera ndetse n’intambara\
Aho hose ni ho iwabo w’urungano\
Nta n’uwacikwa ngo ateshuke\
Cyangwa yirenge abirahire\
Yuko azibera ukwe\
Adataramana n’urungano

Ni umugambi twubaha, ni umurage twimitse\
Rungano jya mbere, rungano sugira\
Rungano nkwibuke, nkwizihize nkogeza\
Nkuvuge, nkuririmbe n’ejo

Urungano mwumva na rwo ruri kwinshi\
N’abakambwe b’imvi nyinshi\
B’utubando, baba mu rungano\
Mu batoya b’indirimbo ni urungano\
Mu bikwerere niyo mbyino\
Mu bihumuza niyo mvugo\
Ntawe utatira umutwe mwiza w’urungano

Ni umugambi twubaha, ni umurage twimitse\
Rungano jya mbere, rungano sugira\
Rungano nkwibuke, nkwizihize nkogeza\
Nkuvuge, nkuririmbe n’ejo

Kungana n’undi burya ni igihango\
Uba intati, umena ibanga\
Uwanga abandi kiramusarika\
Ni ukuremerwa intango idacubangana\
Ntawe uyitunga igicagate\
Ntawe uyicaguramo inshuro\
Usanga isesuye\
Isendereye urugara

Ni umugambi twubaha, ni umurage twimitse\
Rungano jya mbere, rungano sugira\
Rungano nkwibuke, nkwizihize nkogeza\
Nkuvuge, nkuririmbe n’ejo

Urungano rwiza ni nko kota ikome\
N’iyo ukonje, uhinda umushyitsi\
Iyo urusanze uhita ususuruka\
Kandi umwe muri rwo ni nk’umwase benyegeza\
Iyo urwinjiyemo umera nk’ishashi\
Idacumbeka ngo ribe ikara\
Usanga wakirana\
No mu mwijima uri rumuri

Ni umugambi twubaha, ni umurage twimitse\
Rungano jya mbere, rungano sugira\
Rungano nkwibuke, nkwizihize nkogeza\
Nkuvuge, nkuririmbe n’ejo