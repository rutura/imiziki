---
permalink : /urungano-by-rugamba-cyprien/
layout: post
title: "Urungano by Rugamba Cyprien"
categories: Rugamba Cyprien
---
Ngo nkubwira agakuru nkuye iwacu<br/>
Usibe none, usibe uw’ejo<br/>
Ngo ejobundi hazaza urungano<br/>
Harimo abo tuzi neza twareranywe<br/>
Barimo benshi dukumbuye<br/>
Twibuka ibyiza dusangiye<br/>
Nta gisumba umuto<br/>
Mwareranywe mu ngobyi

Ni umugambi twubaha, ni umurage twimitse<br/>
Rungano jya mbere, rungano sugira<br/>
Rungano nkwibuke, nkwizihize nkogeza<br/>
Nkuvuge, nkuririmbe n’ejo

Inzira z’urungano ni nyinshi cyane<br/>
Nk’amashuli, itorero urimo<br/>
Aho ukorera ndetse n’intambara<br/>
Aho hose ni ho iwabo w’urungano<br/>
Nta n’uwacikwa ngo ateshuke<br/>
Cyangwa yirenge abirahire<br/>
Yuko azibera ukwe<br/>
Adataramana n’urungano

Ni umugambi twubaha, ni umurage twimitse<br/>
Rungano jya mbere, rungano sugira<br/>
Rungano nkwibuke, nkwizihize nkogeza<br/>
Nkuvuge, nkuririmbe n’ejo

Urungano mwumva na rwo ruri kwinshi<br/>
N’abakambwe b’imvi nyinshi<br/>
B’utubando, baba mu rungano<br/>
Mu batoya b’indirimbo ni urungano<br/>
Mu bikwerere niyo mbyino<br/>
Mu bihumuza niyo mvugo<br/>
Ntawe utatira umutwe mwiza w’urungano

Ni umugambi twubaha, ni umurage twimitse<br/>
Rungano jya mbere, rungano sugira<br/>
Rungano nkwibuke, nkwizihize nkogeza<br/>
Nkuvuge, nkuririmbe n’ejo

Kungana n’undi burya ni igihango<br/>
Uba intati, umena ibanga<br/>
Uwanga abandi kiramusarika<br/>
Ni ukuremerwa intango idacubangana<br/>
Ntawe uyitunga igicagate<br/>
Ntawe uyicaguramo inshuro<br/>
Usanga isesuye<br/>
Isendereye urugara

Ni umugambi twubaha, ni umurage twimitse<br/>
Rungano jya mbere, rungano sugira<br/>
Rungano nkwibuke, nkwizihize nkogeza<br/>
Nkuvuge, nkuririmbe n’ejo

Urungano rwiza ni nko kota ikome<br/>
N’iyo ukonje, uhinda umushyitsi<br/>
Iyo urusanze uhita ususuruka<br/>
Kandi umwe muri rwo ni nk’umwase benyegeza<br/>
Iyo urwinjiyemo umera nk’ishashi<br/>
Idacumbeka ngo ribe ikara<br/>
Usanga wakirana<br/>
No mu mwijima uri rumuri

Ni umugambi twubaha, ni umurage twimitse<br/>
Rungano jya mbere, rungano sugira<br/>
Rungano nkwibuke, nkwizihize nkogeza<br/>
Nkuvuge, nkuririmbe n’ejo