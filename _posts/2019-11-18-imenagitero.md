---
permalink : /imenagitero-by-rugamba-cyprien-ft-amasimbi-namakombe
layout: post
title: "Imenagitero by Rugamba Cyprien ft Amasimbi n’amakombe"
categories: Rugamba Cyprien
---
Imenagitero twabyirukanye nk’impanga<br/>
Imenagitero twabyaranye uw’uburiza<br/>
Imenagitero twabyaranye n’ubuheta<br/>
Imenagitero twabyaranye ubuheture<br/>
Yaratabaye, ararwana ishyaka ishyanga<br/>
Nahebye n’inkuru ye, iyo nkumburwa ntagaruka<br/>
Ntabwo ajya akubana, iyo akubye itabaro<br/>
Ntatsura intambwe, nta n’ubwo amenya intaho<br/>
Kereka iyo acyuye intego yatumye ashyiguka

Yasize avuze ko nzita ku birezi byacu<br/>
Ngo ejo izo nshuke zitavura se cyane<br/>
Ndabahugenza mvuga ubuhendwabana<br/>
Najya kwizera yuko mbamaze irungu<br/>
Bagakubana babaza aho se yagannye<br/>
Umukuru muri bo agatera akaririmbo<br/>
Imenagitero yajyaga abahoresha<br/>
Maze bose amarira akababunga mu maso<br/>
Nkalirimba uduhozo nti : muhumure so azaza

Ndabahendahenda, nkuhagira ngasiga<br/>
Ngasasa neza baryama nkabikira<br/>
Bagasinzira nanjye ubwo nkanezerwa<br/>
Nagana hirya ngira ngo ndaruhuka<br/>
Nkikanga mbuze Imenagitero<br/>
Nkibaza icyo ampora, kubona adasiba ishyanga<br/>
Nyamara ndabyumva nta ntwari ihora mu nzu<br/>
Ahubwo igikwiye ni ugukera itabaro<br/>
Ariko ndarembye, nkumbuye Imenagitero

Narose intambwe z’intikanga rusibana<br/>
Narose ibyeza tumwitura mu byano<br/>
Narose akabuza akanga inzira imirindi<br/>
Narose yaje abamukunda b’iwe twese<br/>
Tumushagaye, tuvuga ko atwizihiye<br/>
Inzozi zanjye kandi mbona nkunda no kuzikabya<br/>
Wabona agarutse, avuga ko acyuye imihigo<br/>
Tugacyura ibyiza, tubona inkingi twegamiye<br/>
Cyono se garuka, juru ry’Imenagitero

Uzaza se ryari ngo dukunde tunezerwe<br/>
Uzagaruke neza twese tuvuze impundu<br/>
Imfura zawe hamwe n’abakambakamba<br/>
Bazumva ko uje biruke bagusanga<br/>
Bagusekere, bakugwe mu nda bose<br/>
Bamwe babe intore z’inkindi n’umugara<br/>
Abandi bazicyure, winjire zivuna sambwe<br/>
Igitsina kobwa cyikunde umushagiriro<br/>
Nanjye mvuze impundu mpobere Imenagitero
